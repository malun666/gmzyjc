# 四 辨肺脏病证候文并方

肺虚则鼻息不利；实则喘咳，凭胸仰息。

肺病者，必咳喘逆气，肩息，背痛，汗出憎风；虚则胸中痛，少气，不能报息，耳聋，咽干。

邪在肺，则皮肤痛，发寒热，上气喘，汗出，咳动肩背。取之膺中外腧，背第三椎旁，以手按之快然，乃刺之，取缺盆以越之。

陶云：肺德在收。故经云：以酸补之，咸泻之；肺苦气上逆，急食辛以散之，开腠理以通气也。

## 小泻肺汤

治咳喘上气，胸中迫满，不可卧者方：

葶苈子（熬黑，捣如泥）　大黄　芍药（各三两）

上三味，以水三升，煮取二升，温分再服，喘定止后服。

## 大泻肺汤

治胸中有痰涎，喘不得卧，大小便闭，身面肿，迫满，欲得气利者方：

葶苈子（熬）　大黄　芍药（各三两）　甘草（炙）　黄芩　干姜（各一两）

上六味，以水五升，煮取二升，温分再服，日二服。

## 小补肺汤

治汗出口渴，少气不足[以]息，胸中痛，脉虚者方：

麦门冬　五味子　旋覆花（各三两，一方作牡丹皮）　细辛（一两）

上四味，以水八升，煮取三升，每服一升，日三服。若胸中烦热者，去细辛，加海蛤一分[两]；若闷痛者，加细辛一分[两]；咳痰不出[利]，脉结者，倍旋覆花为二[六]两；若眩冒者，去细辛，加泽泻一分[两]；咳而吐[有]血者，倍麦门冬为二[六]两；若烦渴者，去细辛，加粳米半升；涎多者，仍用细辛，加半夏半升，洗。⑤

因“六”字与“二”字草书形近，致甲本、乙本皆讹作“二两”，即云加倍，当以“六两”为正。

## 大补肺汤

治烦热汗出，少气不足[以]息，口[苦]干，耳聋，脉虚而快者方：

麦门冬　五味子　旋覆花（各三两，一方作牡丹皮）　细辛（一两）　地黄　竹叶　甘草（各一两）

上七味，以水一斗，煮取四升，温分四服，日三夜一服。