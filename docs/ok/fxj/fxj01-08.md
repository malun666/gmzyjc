# 八 二旦六神大小汤

弘景曰：外感天行，经方之治，有二旦、六神大小等汤。昔南阳张机，依此诸方，撰为《伤寒论》一部，疗治明悉，后学咸尊奉之。山林僻居，仓卒难防外感之疾，日数传变，生死往往在三五日间，岂可疏忽。若能深明此数方者，则庶无蹈险之虞也，今亦录而识之。

## 小阳旦汤

治天行[病]发热，自汗出而恶风，鼻鸣干呕者。

桂枝（三两）　芍药（三两）　生姜（二两，切）　甘草（炙，二两）　大枣（十二枚）

上方，以水七升，煮取三升，温服一升，服已，即啜热粥饭一器，以助药力。稍稍令汗出，不可大汗流漓，[大汗之]则病不除也。若不汗出，可随服之，取瘥止。日三服。若加饴一升，为正阳旦汤。

## 小阴旦汤

治天行[病]身热，汗出，头目痛，腹中痛，干呕，下利者。

黄芩（三两）　芍药（三两）　生姜（二两，切）　甘草（二两，炙）　大枣（十二枚）

上方，以水七升，煮取三升，温服一升，日三服。服汤已，如人行三四里时，令病人啜白酨浆一器，以助药力，身热去，自愈[利自止]也。

## 大阳旦汤

治凡病汗出不止，气息惙惙（惙：(chuo辍)意指疲乏。），身劳力怯，恶风凉，腹中拘急，不欲饮食，皆宜此方。若脉虚大者，为更切证也。⑧

黄芪（五两）　人参　桂枝　生姜（各三两）　甘草（炙，二两）　芍药（六两）　大枣（十二枚）　饴（一升）

上七味，以水一斗，煮取四升，去滓，内饴，更上火，令烊已。每服一升，日三夜一服。

## 大阴旦汤

治凡病头目眩晕，咽中干，每喜干呕，食不下，心中烦满，胸胁支痛，往来寒热方：

柴胡（八两）　人参　黄芩　生姜（各三两）　甘草（炙，二两）　芍药（四两）　大枣（十二枚）　半夏（一升，洗）

上八味，以水一斗二升，煮取六升，去滓。重上火，缓缓煎之，取得三升。温服一升，日三服。

## 小青龙汤

治天行，发热恶寒，汗不出而喘，身疼痛，脉紧者方：

麻黄（三两）　杏仁（半升，熬打）　桂枝（二两）　甘草（炙，一两半）

上方四味，以水七升，先煮麻黄，减二升，掠去上沫。内诸药，煮取三升，去滓，温服八合。必令汗出彻身，不然恐邪不尽散也。

## 大青龙汤

治天行，表不解，心下有水气，干呕，发热而喘咳不已者。

麻黄（去节）　细辛　芍药　甘草（炙）　桂枝（各三两）　五味子（半升）　半夏（半升）　干姜（三两）

上方八味，以水一斗，先煮麻黄，减二升，掠去上沫。内诸药，煮取三升，去滓，温服一升。一方无干姜。

## 小白虎汤

治天行热病，大汗出不止，口舌干燥，饮水数升不已，脉洪大者方：

石膏（如鸡子大，绵裹）　知母（六两）　甘草（炙，二两）　粳米（六合）

上四味，先以水一斗，熬粳米，熟讫去米。内诸药，煮取六升，温服二升，日三服。

## 大白虎汤

治天行热病，心中烦热，时自汗出，舌干，渴欲饮水，时呷嗽不已，久不解者方：

石膏（如鸡子大一枚，打）　麦门冬（半升）　甘草（炙，二两）　粳米（六合）　半夏（半升）　生姜（二两，切）　竹叶（三大握）

上方七味，以水一斗二升，先煮粳米，米熟讫去米，内诸药，煮至六升，去滓，温服二升，日三服。

## 小朱鸟汤

治天行热病，心气不足，内生烦热，坐卧不安，时下利纯血如鸡鸭肝者方：

鸡子黄（二枚）　阿胶（三锭）　黄连（四两）　黄芩　芍药（各二两）

上五味，以水六升，先煮连、芩、芍三物，取三升，去滓。内胶，更上火，令烊尽，取下，待小冷，下鸡子黄，搅令相得，温服七合，日三服。

## 大朱鸟汤

治天行热病，重下恶毒痢，痢下纯血，日数十行，蠃瘦如柴，心中不安，腹中绞急，痛如刀刺方：

鸡子黄（二枚）　阿胶（三锭）　黄连（四两）　黄芩　芍药（各二两）　人参（二两）　干姜（二两）

上药七味，以水一斗，先煮连、芩、姜等五物，得四升讫，内醇苦酒二升，再煮至四升讫，去滓。次内胶于内，更上火，令烊。取下，待小冷，内鸡子黄，搅令相得即成。每服一升，日三夜一服。

## 小玄武汤

治天行病，肾气不足，内生虚寒，小便不利，腹中痛，四肢冷者方：

茯苓（三两）　芍药（三两）　白术（二两）　干姜（三两）　附子（一枚，炮去皮）

上五味，以水八升，煮取三升，去滓，温服七合，日三服。

## 大玄武汤

治肾气虚疲，少腹中冷，腰背沉重，四肢[冷]清，小便不利，大便鸭溏，日十余行，气惙力弱者方：

茯苓（三两）　白术（二两）　附子（一枚，炮）　芍药（二两）　干姜（二两）　人参（二两）　甘草（二两，炙）

上七味，以水一斗，煮取四升，温服一升，日三夜一服。

## 小勾陈汤

治天行热病，脾气不足，饮食不化，腰痛，下痢方：

甘草（三两）　干姜　人参（各二两）　大枣（六枚，去核）

上四味，以水五升，煮取二升，温分再服。

## 大勾陈汤

治天行热病，脾气虚，邪热入里，腹中雷鸣切痛，呕吐下利不止者方：

甘草　人参（各三两）　半夏（—升，洗去滑）　生姜（切，二两）　黄芩（二两）　黄连（二两）　大枣（十二枚，劈去核）

右七味，以水一斗，煮取六升，温服二升，日三。

## 小腾蛇汤

治天行热病，胃气素实，邪气不除，腹满而喘，汗出不止者方：

枳实（三两）　厚朴（二两）　甘草（二两）　芒硝（二两）

上四味，以水六升，煮取上三味至二升许，去滓，内芒硝，待焰已，顿服之。

## 大腾蛇汤

治天行热病，邪热不除，大腑閟结，腹中大满实，汗出而喘，时神昏不识人，宜此方，急下之方：

枳实（三两）　厚朴　甘草　大黄　葶苈（熬黑，打如泥）　生姜　芒硝（后下）

上七味，以水一斗二升，先煮上六味至四升，去滓，内芒硝，待焰化已，温服二升。生姜一作大枣。

弘景曰：阳旦者，升阳之方，以黄芪为主；阴旦者，扶阴之方，以柴胡为主；青龙者，宣发之方，以麻黄为主；白虎者，收重之方，以石膏为主；朱鸟者，清滋之方，以鸡子黄为主；玄武者，温渗之方，以附子为主。此六方者，为六合之正精，升降阴阳，交互金木，即济水火，乃神明之剂也。张机撰《伤寒论》，避道家之称，故其方皆非正名也，但以某药名之，以推主为识耳。