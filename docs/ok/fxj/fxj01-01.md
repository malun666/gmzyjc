# 一 辨肝脏病证文并方

肝虚则恐，实则怒。

肝病者，必两胁下痛，痛引少腹。虚则[目巟目巟]无所见，耳无所闻，心澹澹然如人将捕之。气逆则耳聋，颊肿。治之取厥阴、少阳血者。

邪在肝，则两胁中痛，寒中；恶血在内，则胻善瘛，节时肿。取之行间以引胁下，补三里以温胃中，取耳间青脉，以去其瘛。

陶云：肝德在散。故经云：以辛补之，以酸泻之。肝苦急，急食甘以缓之，适其性而衰之也。

## 小泻肝汤

治肝实，两胁下痛，痛引少腹迫急，当有干呕者方：

枳实（熬）　芍药　生姜（各三两）

上三味，以清浆三升，煮取一升，顿服之。不瘥，即重作服之。

## 大泻肝汤

治头痛目赤，多恚怒，胁下支满而痛，痛连少腹迫急无奈方：

枳实（熬）　芍药　甘草（炙，各三两）　黄芩　大黄　生姜（切，各一两）

上六味，以水五升，煮取二升，温分再服。

## 小补肝汤

治心中恐疑，时多恶梦，气上冲心，越汗出，头目眩晕者方：

桂枝　干姜　五味子（各三两）　大枣（十二枚，去核，一方作薯蓣）。

上四味，以水八升，煮取三升，温服一升，日三服。心中悸者，加桂枝一两半；冲气盛者，加五味子一两半；头苦眩者，加术一两半；干呕者，去大枣，加生姜一两半；中满者，去大枣；心中如饥者，还用枣。咳逆、头苦痛者，加细辛一两半；四肢冷，小便难者，加附子一枚，炮。

## 大补肝汤

治肝气虚，其人恐惧不安，气自少腹上冲咽，呃声不止，头目苦眩，不能坐起，汗出，心悸，干呕不能食，脉弱而结者方：

桂心　干姜　五味子（各三两）　旋覆花　代赭石（烧，一方作牡丹皮）　竹叶（各一两）　大枣（十二枚，去核，一方作薯蓣）

上七味，以水一斗，煮取四升，温服一升，日三、夜一服。