# 三 辨脾脏病证文并方

脾实则腹满，飧泄；虚则四肢不用，五脏不安。

脾病者，必腹满肠鸣，溏泻，食不化；虚则身重，苦饥，肉痛，足痿不收，行善瘛，脚下痛。

邪在脾，则肌肉痛，阳气不足，则寒中，肠鸣，腹痛；阴气不足，则善饥，皆调其三里。

陶云：脾德在缓。故经云：以甘补之，辛泻之；脾苦湿，急食苦以燥之。

## 小泻脾汤

治脾气实，下利清谷，里寒外热，腹冷，脉微者方：

附子（一枚，炮）　干姜　甘草（炙，各三两）

上三味，以水三升，煮取一升，顿服。

## 大泻脾汤

治腹中胀满，干呕不能食，欲利不得，或下利不止者方：

附子（一枚，炮）　干姜（三两）黄芩　大黄　芍药[枳实]　甘草（炙，各一两）③

上方六味，以水五升，煮取二升，温分再服，日二。

大泻脾汤之六味药，甲本为“附子、干姜、黄芩、大黄、枳实、芍药（先抄“甘草”，又涂改为“芍药”）”，乙本为“附子、干姜、黄芩、大黄、枳实、甘草”。按本方通例，凡五脏泻汤大方，皆由六味药组成，其中，有五味药诸方皆同，即姜、芍药、大黄、黄芩、甘草，只有一味药诸方各异，此一味药出自该脏泻汤小方，据此，大泻脾汤应由前列五味药加附子组成，方中不应有“枳实”，枳实是大小泻肝汤的代表药物。

## 小补脾汤

治饮食不化[消]，时自吐利，吐利已，心中苦饥；或心下痞满，脉微，无力，身重，足痿，善转筋者方：

人参　甘草（炙）　干姜（各三两）　白术（一两）

上四味，以水八升，煮取三升，分三服，日三。若脐上筑动者，去术，加桂四两；吐多者，去术，加生姜三两；下多者，仍用术；心中悸者加茯苓一分[两]；渴欲饮者，加术至四两半；腹中满者，去术，加附子，一枚，炮；腹中痛者，加人参一分[两]；寒者，加干姜一分[两]。④

甲本、乙本皆作“一分”，按〈本草经集注〉“四分成一两”，据本书通例，用量不当如此之少，疑“分”当为“两”字之误，今改。

## 大补脾汤

治脾气大疲，饮食不化[消]，呕吐下利，其人枯瘦如柴，立不可动转，口中苦干渴，汗出，气急，脉微而[时]结者方：

人参　甘草（炙，各三两）　干姜（三两）莪术　麦门冬　五味子　旋覆花（一方作牡丹皮，各一两）

上七味，以水一斗煮取四升，温分四服，日三夜一服。