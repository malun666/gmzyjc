# 二 辨心脏病证文并方

心虚则悲不已，实则笑不休。

心病者，心胸内痛，胁下支满，膺背肩胛间痛，两臂内痛。虚则胸腹胁下与腰相引而痛。取其经手少阴、太阳及舌下血者，其变刺郄中血者。

邪在心，则病心中痛，善悲，是眩仆，视有余不足而调之。

经云：诸邪在心者，皆心胞代受，故证如是。

陶云：心德在耎（耎(ruan,软)意为祛弱）。故经云：以咸补之，苦泻之；心苦缓，急食酸以收之。①

## 小泻心汤（第一方）

治心中卒急痛，胁下支满，气逆攻膺背肩胛间，不可饮食，食之反笃者方：

龙胆草　栀子（打，各三两）　戎盐（如杏子大三枚，烧赤）

上三味，以酢三升，煮取一升，顿服。少顷，得吐瘥。

## 大泻心汤（第一方）

治暴得心腹痛，痛如刀刺，欲吐不吐，欲下不下，心中懊憹，胁背胸支满[，腹中]迫急不可奈者方：

龙胆草　栀子（捣，各三两）　苦参　升麻（各二两）　豉（半升）　戎盐（如杏子大三枚）

上六味，以酢六升，先煮上五味，得三升许，去滓。内戎盐，稍煮待消已，取二升，服一升。当大吐，吐已必自泻下，即瘥（一方无苦参，有通草二两）

## 小补心汤（第一方）

治胸痹不得卧，心痛彻背，背痛彻心者方：

栝蒌（一枚，捣）　薤白（八两）　半夏（半升，洗去滑）

右三味以白酨浆一斗，煮取四升，温服一升，日再服（一方有杏仁，无半夏，熬）

小补心汤第一方即《金匮要略》之桥蒌薤白半夏汤，主证及药味皆符，惟《金匮要略》用“白酒一斗”，本书用“白酨浆一斗”，据《外台秘要》载此方，白酒即白酨浆，《千金要方》作白酨浆，实为一物，古又称“酢”，即今之黄酒。（敦煌中医药精萃发微：第8页：白酨浆中的酨字读再，《外台秘要》释为酢浆，也就是米醋。）

## 大补心汤（第一方）

治胸痹，心中痞满，气结在胸，时从胁下逆抢心，心痛无奈方：

栝蒌（一枚，捣）　薤白（八两）　半夏（半升，洗去滑）　枳实（熬，二两）　厚朴（炙，二两）　桂枝（一两）

上六味，以白酨浆一斗煮取四升，每服二升，日再。（一方有杏仁半升，熬，无半夏）②

辨心包络病证文并方（第二方）

心胞气实者，受外邪之动也，则胸胁支满，心中澹澹大动，面赤，目黄，善笑不休；虚则血气少，善悲，久不已，发癫仆。

## 小泻心汤（第二方）

治胸腹支满，心中跳动不安者方：

黄连　黄芩　大黄（各三两）

上三味，以麻沸汤三升，渍一食顷，绞去滓，顿服。

## 大泻心汤（第二方）

治心中怔忡不安，胸膺痞懑，口中苦，舌上生疮，面赤如新妆，或吐血，衄血，下血者方：黄连　黄芩　芍药（各三两）　干姜（炮）　甘草（炙）　大黄（各一两）

上六味，以水五升，煮取二升，温分再服，日二。

## 小补心汤（第二方）

治血气虚少，心中动悸，时悲泣，烦躁，汗出，气噫，脉[时]结者方：

代赭石（烧赤，以酢淬三次，打。一方作牡丹皮）　旋覆花　竹叶（各二两）　豉（一两，一方作山萸肉）

上方四味，以水八升，煮取三升，温服一升，日三服，怔惊不安者，加代赭石，为四两半；烦热汗出者，去豉，加竹叶至四两半，身热还用豉；心中窒痛者，加豉至四两半；气苦少者，加甘草三两；心下痞满者，去豉，加人参一两半；胸中冷而多唾者，加干姜一两半；咽中介介塞者，加旋覆花至四两半。

## 大补心汤（第二方）

治心中虚烦，懊怔不安，怔忡如车马惊，饮食无味，干呕，气噫，时或多唾，其人脉结而微者方：

代赭石（烧赤，入酢中淬三次，打。一方作牡丹皮）　旋覆花　竹叶（各三两）　豉（一方作山萸肉）　人参　甘草（炙）　干姜（各一两）

上方七味，以水一斗，煮取四升，温服一升，日三夜一服。