# 五 辨肾脏病证文并方

肾气虚则厥逆，实则腹满，面色正黑，泾溲不利。

肾病者，必腹大胫肿，身重，嗜寝；虚则腰中痛，大腹小腹痛，尻阴股膝挛，[髀]胻足皆痛。

邪在肾，是骨痛，阴痹。阴痹者，按之不得。腹胀，腰痛，大便难，肩背项强痛，时眩仆。取之涌泉，昆仑，视有余血者尽取之。

陶云：肾德在坚。故经云：以苦补之，甘泻之；肾苦燥，急食咸以润之，至津液生也。

## 小泻肾汤

治小便赤少，少腹满，时足胫肿者方：

茯苓　甘草　黄芩（各三两）

上三味，以水三升，煮取一升，顿服。

## 大泻肾汤

治小便赤少，是溺血，少腹迫满而痛，腰如折，耳鸣者方：

茯苓　甘草　大黄　黄芩（各三两）　芍药　干姜（各一两）

上方六味，以水五升，煮取二升，日二温服。

## 小补肾汤

治虚劳失精，腰痛，骨蒸羸瘦，脉快者方：

地黄　竹叶　甘草（各三两）　泽泻（一两）

上四味，以水八升，煮取三升，日三服。若小便血者，去泽泻，加地榆一两[分]；若大便见血者，去泽泻，加伏龙肝如鸡子大；若苦遗精者，易生地黄为熟地黄；若小便冷，茎中痛，倍泽泻为二两；少腹苦迫急者，去泽泻，加牡丹皮一两[分]；小便不利者，仍用泽泻；心烦者，加竹叶；腹中热者，加栀子十四枚，打。

## 大补肾汤

治精气虚少，腰痛，骨痿，不可行走，虚热冲逆，头目眩，小便不利，脉软而快者方：

地黄　竹叶　甘草（各三两）　泽泻　桂枝　干姜　五味子（各一两）

上七味，以长流水一斗，煮取四升，温分四服，日三服夜一服。