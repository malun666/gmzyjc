# 六 五脏泻方

陶曰：又有泻方五首，以救诸病误治，致生变乱者也

## 泻肝汤

救误用吐法，其人神气素虚，有痰澼发动呕吐不止，惊烦不宁方：

枳实（熬）　芍药　代赭石（烧，一方作牡丹皮）　旋覆花　竹叶（各三两，一方有生姜）

上方五味，以水七升，煮取三升，温分再服。

## 泻心汤

救误用清下，其人阳气素实，外邪乘虚陷入，致心下痞满，食不下，利反不止，雷鸣腹痛方：

黄连　黄芩　人参　甘草（炙）　干姜（各三两，一方有大枣）

上方五味，以水七升，煮取三升，温分再服

## 泻脾汤

救误用冷寒，其人阴气素实，卫气不通，致腹中滞胀，反寒不已方：

附子（炮）　干姜　麦冬　五味子　旋覆花（各三两，一方有细辛三两）

上方五味，以水七升，煮取三升，温分再服。

## 泻肺汤

救误用火法，其人血素燥，致令神识迷妄如痴，吐血、衄血、胸中烦满，气结方：

葶苈子（熬黑，捣如泥）　大黄　生地黄　竹叶　甘草（各三两）

上方五味，以水七升，煮取三升，温分再服。

## 泻肾汤

救误用汗法，其人阳气素虚，致令阴气逆升，心中悸动不安，冒，汗出不止方：

茯苓　甘草　桂枝　生姜　五味子（各三两）

上方五味，以水七升，煮取三升，温分再服。