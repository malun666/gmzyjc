# 九 救五脏中恶卒死方

陶经隐居云：中恶卒死者，皆脏气被壅，致令内外隔绝所致也，神仙有开五窍以救卒死中恶之方五首，录如左：

## 点眼以通肝气：

治跌仆，[既月]腰，挫闪，气血着滞，作痛一处，不可欠伸、动转方：

矾石烧赤，取凉冷，研为细粉。每用少许，以酢蘸，点目大眦，痛在左则点右眦，痛在右则点左眦，当大痒，螯泪大出则愈。

## 吹鼻以通肺气：

治诸凡卒死，息闭不通者，皆可用此法活之。

皂角刮去皮弦，用净肉，火上炙燥，如杏核大一块，细辛根等分，共为极细末。每用苇管吹鼻中少许，得嚏则活也。⑨

火上炙燥，如杏核大一块，细辛根等分：敦煌石窟秘藏医方本为：火上炙焦，如指大一枚，次加细辛等量之。

## 着舌而通心气：

治中恶，急心痛，手足逆冷者，顷刻可杀人，看其人唇舌青紫者及指甲青冷者是。⑩

看其人唇舌青紫者及指甲青冷者是：敦煌石窟秘藏医方本为：看其人指，爪青者是。

硝石（五钱匕）　雄黄（一钱匕）

上二味，共为极细末，启病者舌，着散一匕于舌下，少时即定，若有涎出，令病者随涎咽下必愈。

## 启喉以通脾气：

治过食难化之物，或异品有毒，宿积不消，毒势攻注，心腹痛如刀搅。

赤小豆　瓜蒂（各等分）

共为散，每用咸豉半升，以水二升，煮豉，取一升，去滓，内散一匕，顿服，少顷当大吐则瘥。（启喉方：救误食诸毒及生冷硬物，宿积不消，心中痛疼方。赤小豆、瓜蒂各等分，为散讫，加盐豉少许，共捣为丸，以竹箸启病者齿，温水送入口中，得大吐即愈）

## 熨耳以通肾气：

治梦魇不寤。

烧热汤二升，入戎盐七合，令烊化已，切葱白十五茎内汤内，视汤再沸，即将葱取出，捣如泥，以麻布包之，熨病者二耳，令葱气入耳，病者即寤也。（灌耳方：救饮水过，小便闭塞，涓滴不通方。烧汤一斗，入戎盐一升，葱白十五茎，莫令葱太热，勺汤，指试不太热，即灌耳中。令病者侧卧，下以一盆着汤，承耳下薰之，少时小便通，立愈）

上五方，乃神仙救急之道，若畜病者，可倍用之。