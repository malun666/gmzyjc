### （二）《百症赋》①

百症俞穴，再三用心。囱会连于玉枕，头风疗以金针。

悬颅颔厌之中，偏头痛止；强间、丰隆之际，头痛难禁。

原夫面肿虚浮，须仗水沟、前顶；耳聋气闭，全凭听会、翳风。

面上虫行有验，迎香可取；耳中蝉噪有声，听会堪攻。

目眩兮支正、飞扬， 目黄兮阳纲、胆俞。

攀睛攻少泽、肝俞之所，泪出刺临泣、头维之处。

目中漠漠，即寻攒竹、三间；目觉䀮䀮，急取养老、天柱。

观其雀目肝气，睛明、行间而细推；审他项强伤寒，温溜、期门而主之。

廉泉、中冲，舌下肿疼堪攻；天府、合谷，鼻由衄血宜追。

耳门、丝竹空，住牙痛于顷刻；颊车、地仓穴，正口㖞于片 时。

喉痛兮液门、鱼际去疗，转筋兮金门、丘墟来医。

阳谷、侠溪，颔肿口噤并治，少商、曲泽，血虚口渴同施。

通天去鼻内无闻之苦，复溜祛舌干口燥之悲。

哑门、关冲，舌缓不语而要紧； 天鼎、间使，失音嚅嗫而休迟。

太冲泻唇㖞以速愈，承浆泻牙疼而即移。

项强多恶风，束骨相连于天往；热病汗不出，大都更接于经渠。

且如两臂顽麻，少海就傍于三里；半身不遂，阳陵远达于曲池。

建里，内关，扫尽胸中之苦闷；听宫，脾俞，祛残心下之悲凄。

久知胁肋疼痛，气户、华盖有灵；腹中肠鸣，下脘、陷谷能平。

胸胁支满何疗，章门不用细寻；膈疼饮蓄难禁，膻中、巨阙便针。

胸闷更加噎塞，中府、意舍所行；胸膈停留瘀血，肾俞、巨髎宜征。

胸满项强，神藏、璇玑宜试；背连腰痛，白环、委中曾经。

脊强兮水道、筋缩，目眩兮颧髎、大迎。

痉病非颅息而不愈，脐风须然谷而易醒。

委阳、天池、腋肿针而速散；后溪、环跳，腿疼刺而即轻。

梦魇不宁，历兑相谐于隐白；发狂奔走，上脘同起于神门。

惊悸怔忡，取阳交，解溪勿误；反张悲哭，仗天冲，大横须精。

癫疾必身柱、本神之令，发热仗少冲、曲池之津。

发热时行，陶道复求肺俞理；风痫常发，神道还须心俞宁。

湿寒湿热下髎定，厥寒厥热涌泉清。

寒栗恶寒，二间疏通阴郄暗； 烦心呕吐，幽门开彻玉堂明。

行间、涌泉，主消渴之肾竭；阴陵、 水分，去水肿之脐盈。

痨瘵传尸，趋魄户、膏肓之路；中邪霍乱， 寻阴谷、三里之程。

治疸消黄，谐后溪、劳宫而看；倦言嗜卧， 往通里、大钟而明。

咳嗽连声，肺俞须迎天突穴；小便赤涩，兑端独泻太阳经。

刺长强与承山，善主肠风新下血；针三阴与气海，专司白浊久遗精。

且如肓俞、横骨，泻五淋之久积；阴郄、后溪， 治盗汗之多山。

脾虚谷以不消，脾俞、膀胱俞觅，胃冷食而难化，魂门、胃俞堪责。

鼻痔必取龈交，瘿气须求浮白。

大敦、照海，患寒疝而善蠲，五里、臂臑，生疬疮而能沿。

至阴、屋翳，疗痒疾之疼多；肩髃、阳溪，消瘾中之热极。

抑又论妇人经事改常，自有地机、血海；女子少气漏血，不无交信、合阳；

带下产崩，冲门、气冲宜审；月潮违限，天枢、水泉细详。

肩井乳痈而极效，商丘痔瘤而最良。

脱肛趋百会、尾骶之所，无子搜阴交、石关之乡。

中脘主乎积痢外丘收乎大肠。

寒疟兮商阳、太溪验，痃癖兮冲门、血海强。

夫医乃人之司命，非志士而莫为：针乃理之渊微，须至人之指教。

先究其病源，后攻其穴道。随手见功，应针取效。 此篇不尽，略举其要。

①《百症赋》出自明•高武《针灸聚英》
