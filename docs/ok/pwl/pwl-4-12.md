# 《内经》仲景所说脾胃

著议处方已详矣，然恐或者不知其源，而无所考据，复以《黄帝内经》、仲景所说脾胃者列于左。

《太阴阳明论》云∶太阴阳明为表里，脾胃脉也，生病而异者何也？岐伯曰∶阴阳异位，更虚更实，更逆更从，或从内，或从外，所从不同，故病异名也。帝曰∶愿闻其异状也？岐伯曰∶阳者，天气也，主外；阴者，地气也，主内。故阳道实，阴道虚。故犯贼风虚邪者，阳受之，食饮不节，起居不时者，阴受之。阳受之则入六腑，阴受之则入五脏。入六腑，则身热不得卧，上为喘呼；入五脏，则䐜满闭塞，下为飧泄，久为肠澼。故喉主天气，咽主地气。故阳受风气，阴受湿气。阴气从足上行至头，而下行循臂至指端；阳气从手上行至头，而下行至足。故曰∶阳病者，上行极而下，阴病者，下行极而上。故伤于风者，上先受之，伤于湿者，下先受之。

帝曰∶脾病而四肢不用，何也？岐伯曰∶四肢皆禀气于胃，而不得至经，必因于脾，乃得禀也。今脾病不能为胃行其津液，四肢不得禀水谷气，气日以衰，脉道不利，筋骨肌肉，皆无气以生，故不用焉。

帝曰∶脾不主时何也？岐伯曰∶脾者，土也，治中央，常以四时长四脏各十八日寄治，不得独主于时也。脾脏者，常著胃土之精也。土者，生万物而法天地，故上下至头足，不得主时也。

《阴阳应象论》曰∶人有五脏，化五气，以生喜怒悲忧恐。故喜怒伤气，寒暑伤形；暴怒伤阴，暴喜伤阳。厥气上行，满脉去形。喜怒不节，寒暑过度，生乃不固。

《玉机真脏论》曰∶脾大过，则令人四肢不举，其不及，则令人九窍不通，名曰重强。

又《通评虚实论》曰∶头痛耳鸣，九窍不利，肠胃之所生也。

《调经论》曰∶形有余，则腹胀，经溲不利，不足，则四肢不用。

又《气交变论》曰∶岁土太过，雨湿流行，肾水受邪，民病腹痛，清厥意不乐，体重烦冤；甚则肌肉萎，足萎不收，行善瘈，脚下痛，饮发，中满食减，四肢不举。

又云∶岁土不及，风乃大行。霍乱，体重腹痛，筋骨繇复，肌肉瞤酸，善怒。

又云∶咸病寒中，复则收政严峻，胸胁暴痛，下引少腹，善太息，虫食甘黄，气客于脾，民食少失味。

又云∶土不及，四维有埃云，润泽之化不行，则春有鸣条鼓拆之政；四维发振拉飘腾之变，则秋有肃杀霖淫之复。其眚四维，其脏脾，其病内舍心腹，外在肌肉四肢。

《五常政大论》∶土平曰备化，不及曰卑监。

又云∶其动疡涌分溃痈肿，其发濡滞，其病留满痞塞，从木化也。其病飧泄。

又云∶土太过曰敦阜，其味甘咸酸，其象长夏，其经足太阴阳明。

又曰∶其病腹满，四肢不举，邪伤脾也。

《经脉别论》云∶太阴藏搏者，用心省真，五脉气少，胃气不平，三阴也，宜治其下俞，补阳泻阴。

《脏气法时论》云∶脾主长夏，足太阴阳明主治，其日戊己。脾苦湿，急食苦以燥之。

又云∶病在脾，愈在秋，秋不愈，甚于春，春不死，持于夏，起于长夏。禁温食饱食，湿地濡衣。脾病者，愈在庚辛，庚辛不愈，加于甲乙，甲乙不死，持于丙丁，起于戊己。脾病者，日昳慧，日出甚，下晡静。脾欲缓，急食甘以缓之，用苦泻之，甘补之。

又云∶脾病者，身重，善饥，肌肉痿，足不收，行善瘈，脚下痛。虚则腹满肠鸣，飧泄食不化，取其经太阴、阳明、少阴血者。

《经脉别论》∶食气入胃，散精于肝，淫气于筋。食气入胃，浊气归心，淫精于脉。脉气流经，经气归于肺。肺朝百脉，输精于皮毛，毛脉合精，行气于腑。腑精神明，留于四脏。气归于权衡，权衡以平，气口成寸，以决死生。饮入于胃，游溢精气，上输于脾，脾气散精，上归于肺，通调水道，下输膀胱。水精四布，五经并行，合于四时五脏阴阳，揆度以为常也。

《五常政大论》∶有太过不及，太过者，薄所不胜，乘所胜也。不及者，至而不至，是为不及，所胜妄行，所生受病，所不胜者乘之也。

仲景云∶人受气于水谷以养神，水谷尽而神去，故云安谷则昌，绝谷则亡。水去则荣散，谷消则卫亡，荣散卫亡，神无所依。

又云∶水入于经，其血乃成，谷入于胃，脉道乃行。故血不可不养，卫不可不温，血温卫和，荣卫乃行，得尽天年。