# 胃气下溜五脏气皆乱其为病互相出见论



黄帝曰∶何谓逆而乱？岐伯曰∶清气在阴，浊气在阳，营气顺脉，卫气逆行，清浊相干，乱于胸中，是为大 。故气乱于心，则烦心密嘿， 首静伏。乱于肺，则 仰喘喝，按手以呼。乱于肠胃，则为霍乱。乱于臂胫，则为四厥。乱于头，则为厥逆，头重眩仆。

《大法》云∶从下上者，引而去之。又法云∶在经者，宜发之。

黄帝曰∶五乱者，刺之有道乎？岐伯曰∶有道以来，有道以去，审知其道，是谓身宝。

黄帝曰∶愿闻其道。岐伯曰∶气在于心者，取之手少阴心主之输（神门、大陵）。

滋以化源，补以甘温，泻以甘寒，以酸收之，以小苦通之，以微苦辛甘轻剂，同精导气，使复其本位。

气在于肺者，取之手太阴荣，足少阴输（鱼际并太渊输）。

太阴以苦甘寒。乃乱于胸中之气，以分化之味去之；若成痿者，以导湿热；若善多涕，从权治以辛热。仍引胃气前出阳道，不令湿土克肾，其穴在太溪。

气在于肠胃者，取之足太阴、阳明；不下者，取之三里（章门、中脘、三里）。

因足太阴虚者，于募穴中导引之于血中。有一说，腑输、去腑病也，胃虚而致太阴无所禀者，于足阳明胃之募穴中引导之。如气逆上而霍乱者，取三里，气下乃止，不下复始。

气在于头者，取之天柱、大杼；不知，取足太阳荣、输（通谷深，束骨深）。

先取天柱、大杼，不补不泻，以导气而已。取足太阳膀胱经中，不补不泻，深取通谷、束骨。丁心火，己脾土穴中以引导去之。如用药，于太阳引经药中，少加苦寒、甘寒以导去之，清凉为之辅佐及使。

气在于臂足，取之先去血脉，后取其阳明、少阳之荣输（二间、三间深取之，内庭、陷谷深取之）。

视其足、臂之血络尽取之，后治其痿、厥，皆不补不泻，从阴深取，引而上之。上之者，出也，去也。皆阴火有余，阳气不足，伏匿于地中者。血，营也，当从阴引阳，先于地中升举阳气，次泻阴火，乃导气同精之法。

黄帝曰∶补泻奈何？岐伯曰∶徐入徐出，谓之导气；补泻无形，谓之同精。是非有余不足也，乱气之相逆也。帝曰∶允乎哉道，明乎哉论，请着之玉版，命曰治乱也。