# 后序



黄帝着《内经》，其忧天下后世，可谓浓且至矣，秦越人述《难经》以证之。伤寒为病最大，仲景广而论之，为万世法。至于内伤脾胃之病，诸书虽有其说，略而未详，我东垣先生，作《内外伤辨》《脾胃论》以补之。先生尝阅《内经》所论，四时皆以养胃气为本，宗气之道，纳谷为宝。盖饮食入胃，游溢精气，上输于脾，脾气散精，上归于肺，冲和百脉，颐养神明，利关节，通九窍，滋志意者也。或因饮食失节，起居不时，妄作劳役，及喜怒悲愉，伤胃之元气，使营运之气减削，不能输精皮毛经络，故诸邪乘虚而入，则痰动于体、而成痼疾，致真气弥然而内消也。病之所起，初受热中，心火乘脾，末传寒中，肾水反来侮土，乃立国中末三治，及君臣佐使之制，经禁病禁时禁之则，使学人知此病，用此药，因心会通，溯流得源，远溯轩岐，吻合无间。善乎！鲁齐先生之言曰∶东垣先生之学，医之王道也！观此书则可见矣。

至元丙子三月上巳日门生罗天益谨序