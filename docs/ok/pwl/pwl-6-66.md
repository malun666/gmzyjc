# 草豆蔻丸



治脾胃虚而心火乘之，不能滋荣上焦元气，遇冬肾与膀胱之寒水旺时，子能令母实，致肺金大肠相辅而来克心乘脾胃，此大复其仇也。经云∶大胜必大复。故皮毛血脉分肉之间，元气已绝于外，又大寒大燥二气并乘之，则苦恶风寒，耳鸣，及腰背相引胸中而痛，鼻息不通，不闻香臭，额寒脑痛，目时眩，目不欲开。腹中为寒水反乘，痰唾沃沫，食入反出，腹中常痛，及心胃痛，胁下急缩，有时而痛，腹不能努，大便多泻而少秘，下气不绝，或肠鸣，此脾胃虚之极也。胸中气乱，心烦不安，而为霍乱之渐。膈咽不通，噎塞，极则有声，喘喝闭塞。或日阳中，或暖房内稍缓，口吸风寒则复作。四肢厥逆，身体沉重，不能转侧，头不可以回顾，小便溲而时躁。此药主秋冬寒凉大复气之药也。

泽泻（一分，小便数减半） 柴胡（二分或四分，须详胁痛多少用） 神曲 姜黄（以上各四分）当归身 生甘草 熟甘草 青皮（以上各六分） 桃仁（汤洗，去皮尖，七分） 白僵蚕 吴茱萸（汤洗去苦烈味，焙干） 益智仁 黄 陈皮 人参（以上各八分） 半夏（一钱，汤洗七次） 草豆蔻仁（一钱四分，面裹烧，面熟为度，去皮用仁） 麦 面（炒黄，一钱五分）

上件一十八味，同为细末，桃仁另研如泥，再同细末一处研匀，汤浸蒸饼为丸，如梧桐子大。每服三五十丸，熟白汤送下，旋斟酌多少。