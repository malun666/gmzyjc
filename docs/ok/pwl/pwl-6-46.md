# 备急丸



治心腹百病，卒痛如锥刺，及胀满不快，气急并治之。

锦纹川大黄（为末） 干姜（炮，为末） 巴豆（先去皮膜心，研如泥霜，出油用霜）

上件三味等分，同一处研匀，炼蜜成剂，臼内杵千百下，丸如大豌豆大。夜卧温水下一丸；如气实者，加一丸。如卒病，不计时候服。妇人有孕不可服。如所伤饮食在胸膈间，兀兀欲吐，反复闷乱，以物探吐去之。