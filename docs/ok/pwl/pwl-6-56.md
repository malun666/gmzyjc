# 脾胃损在调饮食适寒温



《十四难》曰∶损其脾者，调其饮食，适其寒温。又云∶夫脾、胃、大肠、小肠、三焦、膀胱，仓廪之本，营之所居，名曰器，能化糟粕，转味而出入者也。若饮食，热无灼灼，寒无怆怆，寒温中适，故气将持，乃不致邪僻。或饮食失节，寒温不适，所生之病，或溏泄无度，或心下痞闷，腹胁 胀，口失滋味，四肢困倦，皆伤于脾胃所致而然也。肠胃为市，无物不受，无物不入，若风、寒、暑、湿、燥，一气偏胜，亦能伤脾损胃，观证用药者，宜详审焉。

脾胃（右关所主，其脉缓。）如得弦脉，风邪所伤。甘草芍药汤、黄 建中汤之类。或甘酸之剂，皆可用之；洪脉，热邪所伤。三黄丸、泻黄散、调胃承气汤。或甘寒之剂，皆可用之；缓脉，本经太过，湿邪所伤。平胃散加白术、茯苓，五苓散。或除湿渗淡之剂，皆可用之。涩脉，燥热所伤。异功散加当归，四君子汤加熟地黄。或甘温甘润之剂，皆可用之；沉细脉，寒邪所伤。益黄散，养胃丸，理中丸，理中汤，如寒甚加附子。甘热之剂，皆可用之。