# 气运衰旺图说

天地互为体用四说，察病神机。

湿、胃、化；热、小肠、长；风、胆、生。皆陷下不足，先补，则∶黄芪、人参、甘草、当归身、柴胡、升麻，乃辛甘发散，以助春夏生长之用也。

土、脾、形；火、心、神；木、肝、血。皆大盛，上乘生长之气，后泻，则∶甘草梢子之甘寒，泻火形于肺，逆于胸中，伤气者也。黄芩之苦寒，以泄胸中之热，喘气上奔者也。红花以破恶血，已用黄芩大补肾水，益肺之气，泻血中火燥者也。

寒、膀胱、藏气；燥、大肠、收气。皆大旺，后泻，则∶黄芪之甘温，止自汗，实表虚，使不受寒邪。当归之辛温，能润燥，更加桃仁以通幽门闭塞，利其阴路，除大便之难燥者也。

水、肾、精；金、肺、气；皆虚衰不足，先补，则∶黄柏之苦寒，降湿热为痿，乘于肾，救足膝无力，亦除阴汗、阴痿，而益精。甘草梢子、黄芩补肺气，泄阴火之下行，肺苦气上逆，急食苦以泄之也。

此初受热中常治之法也，非权也。权者，临病制宜之谓也。常道，病则反常矣。春夏，乃天之用也，是地之体也。秋冬，乃天之体也，是地之用也。此天地之常道，既病反常也。

春夏天之用，人亦应之。食罢，四肢矫健，精、气、神皆出，九窍通利是也。口鼻气息，自不闻其音，语声清响如钟。

春夏地之体，人亦应之。食罢，皮肉筋骨血脉皆滑利，屈伸柔和，而骨刚力盛，用力不乏。