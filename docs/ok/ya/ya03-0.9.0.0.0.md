## 3.9薛己治乳痈案

至英内①，年二十有五，素虚弱，多郁怒，时疫后，脾胃愈虚，饮食愈少，又值气忿，右乳胁下红肿，膺内作痛。用炒麸皮熨之，肿虽少散，内痛益甚，转侧胸中如物悬坠。遂与加减四物汤，内肿如鹅卵，外大如盘，胸胁背心相引而痛，夜热势甚，时治者皆以攻毒为言。叩诸先生，乃曰：此病后脾虚，而复怒伤肝，治法惟主于健脾气，平肝火，则肿自消，而病自愈矣。承惠方以八物加陈皮、黄芪、柴胡、山栀、白芷，服八剂，病减六七；去白芷加青皮、木香、桔梗，又六剂而痊愈。奏功之奇，获效之速，盖出于寻常万万也。感激厚恩，昕②夕不忘，录此乞附医案，以诏后之患者，毋为攻毒者之所惑也。晚生尤至英顿首再拜书。

（《薛氏医案选•女科撮要》）

〔注释〕

①内：指妻子。

②昕（xīn新）：日将出时，黎明。

〔评按〕患者右侧乳房及胁下有红、肿、热、痛等症状，乳痈的诊断可以成立，然薛氏不用攻毒常法，而以健脾气、平肝火为治获得良效，关键在于他既观察到了乳痈的局部表现，又注意到了患者整体的状态（病后脾虚，而复郁怒伤肝）。
