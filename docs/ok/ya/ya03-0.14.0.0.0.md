## 3.14孙一奎治下消案

一书办①，年过五十，糟酒纵欲无惮，忽患下消②之症，一日夜小便二十余度，清白而长，味甘甜，少顷凝结如脂，色有油光。治半年不验，腰膝以下皆软弱，载身不起，饮食减半，神色大瘁。脉之六部大而无力。书曰：脉至而从，按之不鼓，诸阳皆然。法当温补下焦。以熟地黄六两为君；鹿角霜、山茱萸各四两，桑螵蛸、鹿角胶、人参、白茯苓、枸杞子、远志、兔丝子、怀山药各三两为臣；益智仁一两为佐；大附子、桂心各七钱为使，炼蜜为丸，梧桐子大，每早晚淡盐汤送下七八十丸。不终剂而愈。或曰：凡云消者皆热症也，始公具方，人多议之；今果以温补成功，此何故哉？予曰：病由下元不足，无气升腾于上，故渴而多饮；以饮多，小便亦多也。今大补下元，使阳气充盛，薰蒸于上，口自不干。譬之釜③盖，釜虽有水，若底下无火，则水气不得上升，釜盖干而不润；必釜底有火，则釜中水气升腾，薰蒸于上，盖才湿润不干也。

（《赤水玄珠全集•孙氏医案》卷二）

〔注释〕

①书办：管办文书的属吏。

②下消：又称肾消。多由肾水亏竭，蒸化失常所致。症见面黑耳焦，饮一溲二，溲似淋浊，如膏如油等。

③釜（fǔ斧）：古代的一种锅。

〔评按〕本案叙述洗炼，朴实无华，尤其是对令人颇为难解的下消证病机，以借喻的方式阐释的生动晓畅，颇具匠心。
