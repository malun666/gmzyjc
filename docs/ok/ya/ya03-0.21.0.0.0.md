## 3.21缪希雍治消渴案

湖州庠友①张君时泰，辛酉正月，骤发齿痛，十余日而愈。四月间，焦劳过多，齿痛大发，医用石膏、知母等药投之不效，用刀去齿间紫血，满口痛不可忍，齿俱摇动矣。至六七月间，饮食益多，小便如注，状如膏，肌肉尽消。至十一月，身不能起。冬末，用黄芪、地黄等药，稍能起立，然善食易饥如故，小便如膏亦如故。今年二三月愈甚，亦不服药，齿痛如故，当门二齿脱落，复加口渴昼夜不止。此中下二消证也，予为立后方，服未数剂而瘳。

麦门冬五两  五味子三钱  黄连三钱  芦根五两  黄芪五钱  怀生地黄六钱  天门冬一两  用缫丝汤②十碗，煎二碗，不拘时服。

丸方于前药中加黄柏三两、牛膝五两、沙参六两、枸杞子四两、五味子六两。蜜丸常服，遂不复发。

（《先醒斋医学广笔记》卷二）

〔注释〕

①庠（xiàng）友：校友。

②缫（sāo搔）丝汤：煮蚕茧抽丝的水，亦名蚕茧汤。《朱氏集验医方》用此治消渴。

〔评按〕本例消渴侧重从中下两消（胃热肾虚）论治，重用麦冬等养阴生津之品，并辅以黄芪益气之味，俾使阳生阴长，故而疗效满意。全方药量悬殊很大，由此可见缪氏治消渴病运用方药之精巧。
