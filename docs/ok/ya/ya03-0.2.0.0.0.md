## 3.2虞抟治痰饮案

予侄妇何氏在室①时，四月间因多食青梅，得痰饮病，日间胸膈中大痛如刀锥，至晚胸中痛止而膝䯊②大痛，盖痰饮随气升降故也。一医作胃寒治，用干姜、良姜、官桂、乌、附、丁、沉辈，及煮胡椒粥间与。病日剧，加之口渴，小水③淋涩。求予治，诊其六脉洪数而滑，予作清痰处治，令其急烹竹沥服。三日口不渴，小水亦不淋涩，但胸中与膝互痛如旧。用萝卜子研汁，与半碗，吐痰半升许，至夜痛尤甚于前，正丹溪所谓引动其猖狂之势耳。次日用人参芦一两，逆流水煎服，不吐。又次日与苦参煎汤服，又不吐；又与附子尖、桔梗芦，皆不吐。一日清晨，藜芦末一钱，入麝香少许，酸浆水调与，始得大吐，至次日天明，吐方定，前后得顽痰及稠饮一小桶许，其痛如脱。后以软粥将理而安。

（《医学正传》卷二）

〔注释〕

①在室：此指婚前在娘家。

②䯊（kē科）：膝骨。

③小水：即小便。

〔评按〕痰饮之为患，可随气行而上下内外及于周身。此例患者因痰滞于胸膈而痛如刀锥；饮流于下而膝部剧痛；津液受阻，不能上承下行则口渴尿涩；脉洪数而滑，又系实邪壅盛之象。治宜速去其邪，但其病本在上焦胸膈之中，故遵《内经》“其高者因而越之”之理，用催吐法取效。
