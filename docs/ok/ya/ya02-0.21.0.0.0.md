## 2.21张子和治惊证案

卫德新之妻，旅中宿于楼上。夜值盗劫人烧舍，惊堕床下。自后每闻有响，则惊倒不知人。家人辈蹑足而行，莫敢冒触有声，岁余不全。诸医作心病治之，人参、珍珠及定志丸①皆无效。戴人见而断之曰：惊者为阳，以外入也。恐者为阴，从内出。惊者为自不知故也，恐者自知也。足少阳胆经属肝木。胆者，敢也。惊怕则胆伤矣。乃命二侍女执其两手，按高椅之上，当面前，下置一小几。戴人曰：娘子当视此。一木猛击之，其妇大惊。戴人曰：我以木击几，何以惊乎。伺少定击之，惊也缓。又斯须，连击三五次，又以杖击门，又暗遣人画背后之窗。徐徐惊定而笑曰：是何治法？戴人曰：《内经》云：惊者平之。平者常也。平常见之必无惊。是夜使人击其门窗，自夕达曙。夫惊者，神上越也。从下击几，使之下视，所以收神也。一二日，虽闻雷亦不惊。

（《儒门事亲》卷七）

〔注释〕

①定志丸：据《儒门事亲》卷十二，其方为：柏子仁、人参、茯神、远志（去心）、茯苓、酸枣仁，为末，酒调米糊为丸，小豆大，每服五十至七十丸。生姜煎汤送下，功能安魂定魄，治惊悸。

〔评按〕古人有“释情遣疾”之法，医和、医缓释晋候之疾，华佗以盛怒愈郡守之疾，均传为医林佳话。而以惊平惊，以平常之惊愈病者猝得之惊，大抵自子和始。本案未用一方一药，治法独出心裁，别具一格，疗效又远超乎诸药之上，实开中医治疗情志病之又一法门。
