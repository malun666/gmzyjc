## 4.22徐灵胎治痰喘案

观察①毛公裕，年届八旬，素有痰喘病，因劳大发，俯几不能卧者七日，举家惊惶，延余视之。余曰：此上实下虚之证，用清肺消痰饮，送下人参小块一钱，二剂而愈。毛翁曰：徐君学问之深，固不必言，但人参切块之法，此则聪明人以此炫奇耳。后岁余，病复发，照前方加人参煎，入而喘逆愈甚。后延余视，述用去年方而病有加。余曰：莫非以人参和入药中耶？曰：然。余曰：宜其增病也。仍以参作块服之，亦二剂而愈。盖下虚固当补，但痰火在上，补必增盛，惟作块则参性未发，而清肺之药已得力，过腹中而参性始发，病自获愈。此等法，古人亦有用者，人自不知耳。

（《洄溪医案》）

〔注释〕

①观察：清代道员的俗称。

〔评按〕上实下虚，上须清，下须补，治用清肺消痰饮送下人参小块，使药力相继而发，先后发挥各自的作用。其服法巧妙，值得研讨。
