## 2.27李东垣治大头瘟案

泰和二年四月，民多疫病，初觉憎寒壮热体重，次传头面肿甚，目不能开，上喘，咽喉不利，舌干口燥，俗云大头伤寒，染之多不救。张县丞患此，医以承气汤加蓝根下之，稍缓，翌日其病如故。下之又缓，终莫能愈，渐至危笃，请东垣视之。乃曰：半身以上，天之气也，邪热客于心肺之间，上攻头面而为肿，以承气泻胃，是诛伐无过，殊不知适其病所为故。遂用芩、连各五钱，苦寒泻心肺之火；元参二钱、连翘、板蓝根、马勃、鼠粘子各一钱，苦辛平，清火、散肿、消毒；僵蚕七分，清痰利膈；甘草二钱以缓之；桔梗三分以载之，则诸药浮而不沉；升麻七分，升气于右；柴胡五分，升气于左，清阳升于高巅，则浊邪不能复居其位。经曰：邪之所凑，其气必虚。用人参二钱以补虚，再作陈皮二钱以利其壅滞之气，名普济消毒饮之。若大便秘者，加大黄，共为细末，半用汤调，时时服之，半用蜜丸噙化。且施其方，全活甚众。

（《古今医案按》卷二）

〔评按〕大头天行，本以清热解毒为正法。而本案患者屡经攻下，正气已伤，故在清热解毒之剂中，加人参一味，顾护元气，复用升麻、柴胡少许，以升清阳。从中可以看出，东垣不仅善于补脾，也善于行泻火之法。本案所用之普济消毒饮子，后世应用甚广。除大头瘟之外，对急性扁桃体炎，头面痈肿疮毒，淋巴结炎伴淋巴管回流障碍等见有恶寒发热，口渴舌红，苔白兼黄，脉浮数有力者，亦有卓效。
